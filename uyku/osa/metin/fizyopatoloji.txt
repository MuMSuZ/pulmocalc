<margin-top><indent>Obstrüktif Uyku Apne Sendromu (OUAS)’ nun klinik özelliklerinin tanımlandığı tıbbi makalelerin izi sürülürse 1877 yılında William Henry Broadbent’ in The Lancet dergisinde yayınladığı bir yazıya kadar gidilebilir. Broadbent mealen şöyle anlatır:</indent></margin-top>
<indented-bolum>“Uzun yıllar önce, şimdi seksenli yaşlarını aşmış bir beyefendiyi gözlemledim, uyku sırasında Cheyne-Stokes solunumu gibiydi. Sonraki yıllarda hastalığı ilerledi, özellikle derin uyku sırasında sırtüstü yattığında gürültülü biçimde horluyordu. İnspirasyon yaparken farenksteki direnci yenemediği için nefesi duruyor, iki, üç veya dört solunum periyodu süresince tam bir sessizlik oluyordu. Göğüs hareketleri etkisizdi. Sonunda, gürültülü bir horlama ile hava girişi sağlanıyor ve solunum normal ritmine dönmeden önce birkaç derin telafi inspirasyonu izleniyordu. Muayenem sonucunda, bunun dilin basitçe geriye doğru düşmesinden kaynaklanan bir obstrüksiyon olması ötesinde tüm solunum hareketlerinin kaybolduğunu, sonra kademeli olarak yeniden başladığını fakat başlangıçta bunun farengeal direncin üstesinden gelebilecek güçte olmadığını buldum.”</indented-bolum>
<indent>Bugünkü bilgilerimiz ışığında bu pasajı okuduğumuzda bunun bir OUAS hastası olduğundan pek kuşku duymayız. Bu münferit anlatım dışında OUAS fizyopatolojisi, bakış açısında önemli kırılma anları oluşturan yayınlar üzerinden izlendiğinde üç döneme ayrılabilir: 1978 öncesi: Pickwick sendromundan uyku apnesine, 1978-2013 güçler dengesi hipotezi ve 2013 sonrası: fenotipik yaklaşım ve hedefe yönelik tedavi.</indent>
<margin-bottom><bold><chamois>1918-1978: Pickwick Sendromundan Uyku Apnesine</chamois></bold></margin-bottom>
<indent>Bu dönem alveolar hipoventilasyon sendromları arasından ayrı bir klinik durum olarak OUAS’ nın tanımlanma sürecidir. Pickwick terimi tıbbi literatürde ilk kez 1918’ de Sir William Osler tarafından aşırı şişman, kontrol edilemez biçimde uykuya eğilimi olan hastalar için, Charles Dickens’ ın meşhur kitabına gönderme yaparak kullanılmıştır. Osler aynı yazıda, aşırı uyku eğiliminin hormonal bozukluğa bağlı olabileceğini de ileri sürerken sendrom kelimesini kullanmaktan ziyade <italic>“like the fat boy in Pickwick”</italic> der. Burada <italic>“Pickwick’ deki şişman çocuk gibi”</italic> diyerek sadece bir benzetme yapmaktadır. Bundan 35 yıl sonra Burwell ve arkadaşları obezite, aşırı uyku eğilimi, polisitemi, siyanoz, sağ ventrikül hipertrofisi ile karakterize bir hastayı Pickwickyen Sendrom (<redorange>Pickwickian Syndrome</redorange>) olarak adlandırır. Parsiyel arteriyel karbondioksit basıncı (PaCO2) değeri 73 mmHg olan bir olgu sunumu üzerinden yürütülen tartışmada amaç obezite, uyku hâli, polisitemi ve aşırı iştah arasındaki ilişkiyi tartışmaktır. Bir çeşit obezite-hipoventilasyon sendromunun tanımlanması şeklinde ortaya çıkan süreçte kritik bir dönemeç Fransa’da geçilir. Gastaut ve arkadaşları iki olguda poligrafik uyku çalışması yapar. Gastaut ve arkadaşlarının çalışmasında hem gözler ilk kez bu hastaların uykularına ve uyku sırasında neler yaşadıklarına çevrilmiştir hem de hastalığın adı Pickwickian değil Pickwick Sendromu olarak yazılmıştır. Gastaut, gece tekrarlayan nefes durmaları ve uyanma-uykuya dalma döngülerinin bu hastalarda uyku süresini 2-3 saate düşürdüğünü gözlemler. Uykuda görülen bu solunum bozukluğunun (hipoventilasyon) yetersiz uykuya yol açtığı ve gündüz aşırı uyku hâlinden sorumlu olabileceği ileri sürülür. Hastalığın fizyopatolojisinde, ilk kez PaCO2 yüksekliği değil, uykuda görülen nefes problemleri ve buna eşlik eden yetersiz ya da bozulmuş uyku gündeme gelmiştir.</indent>
<indent>Fransız ekipten tam 10 yıl sonra 1975’ te Stanford Uyku Bozuklukları Kliniği grubu, Christian Guilleminault’ nun önderliğinde ve William Dement’ in gözetiminde 250 hastanın verilerini kapsayan bir analiz ile Uyku Apne Sendromu terimini kullanır. Söz konusu makalede uyku apne sendromlarının bugünkü adı konurken obezitenin bir koşul olmadığı, obez olmayan hastaların da varolduğu ortaya çıkar. Aynı grup, hemen ardından yayınladıkları makalede, bu yeni “uyku apne sendromları” konseptinin 1972’ de İtalya’ nın Rimini şehrinde düzenlenen sempozyumda şekillendiğini açıklar. Özetle, 1918’ de Osler’ in konuya dikkati çekerek Pickwick kelimesini kullanması, 1956’ da Burwell ve arkadaşlarının tüm klinik özelliklerini tanımlamak suretiyle Pickwickian Sendrom adını vermesi, 1965’ te Gastaut ve arkadaşlarının bu hastalarda ilk poligrafik uyku çalışmasını yapması, sendromun adını Pickwick olarak yazmaları ve uykuda meydana gelen solunum bozukluğu ve uyku fragmantasyonunu göstermeleri, 1972’ de Elio Lugaresi’ nin ilk sempozyumu düzenleyerek yeni bir hastalık grubunun gelişini haber vermesi ve 1975’ te Christian Guilleminault ve William Dement’ in “<bold>Uyku Apne Sendromu</bold>” adını bu klinik durum için kullanmaları OUAS hikâyesinin ilk 60 yılını oluşturmaktadır. Bu süreçte OUAS, ağırlıklı olarak obezite-hipoventilasyon, gündüz aşırı uyku hâli ve ilişkili kardiyovasküler sonuçlar ekseninde çalışılmıştır. Artık OUAS çalışmaları hız kazanmış ve tedavi seçeneklerini geliştirmek üzere hastalığın fizyopatolojisine yönelik çalışmalar da artmaya başlamıştır. 1978 yılında Remmers ve arkadaşlarının OUAS’ ın mekanizmasını açıklamaya yönelik yaptığı çalışma bu hastalığı anlamada “<italic>güçler dengesi</italic>” denilen yeni bir sürecin başlamasına neden olmuştur ve tedavi süreçlerinin gelişmesinde ciddi bir adımdır.</indent>
<margin-bottom><bold><chamois>1978-2013: Güçler Dengesi Hipotezi</chamois></bold></margin-bottom>
<indent>Gastaut ve arkadaşları obezite-hipoventilasyon hastalarında gece uykuda nefes durmaları olduğunu göstermişti. Hatta bir hastada uyguladıkları trakeostomi tedavisinin başarılı olması üst havayollarında obstrüksiyon varlığı fikrini destekliyordu. Buradan hareketle yola çıkan Remmers ve ekibi on hastadan oluşan gönüllü grupta gece uyku sırasında özofagus basınç kateteri ile intratorasik basınç değişikliklerini ve genioglossus kas aktivitesini kaydetmeyi başardılar. Bu çalışmada çok önemli bazı gözlemlerde bulundular:</indent>
<indent>1-Gece uyku sırasında genioglossus aktivitesi artmasına rağmen havayolları kapanıyor ve apneye neden oluyordu.</indent>
<indent>2-Havayolunun açılması ancak ve ancak genioglossus aktivitesinde orantısız büyüklükte bir artış ve bununla ilişkili bir uyanma yanıtı (arousal) ile mümkün oluyordu. Bu gözlemler “<redorange>güçler dengesi hipotezi</redorange>”ni ileri sürmelerine neden oldu. Uyku sırasında üst havayolu tıkandığı zaman genioglossus kas aktivitesi artmakta ve dili öne doğru çekerek havayolunu açmaya çalışmaktadır. Ancak, eş zamanlı diyafram kası aktivitesi ve dilin arka bölümünde artan negatif basınç nedeniyle dil öne doğru gelememektedir. Dengenin dili öne doğru çeken güçler lehine bozulması ve havayolunun açılması için <italic>arousal yanıtı</italic> ortaya çıkmalı, genioglossus ile birlikte havayolunu açan diğer kasların aktiviteleri artmalıdır.</indent>
<indent>Remmers ve arkadaşlarının bulguları iki önemli anlam içermektedir: Birincisi genioglossus ve diyafram aktiviteleri arasındaki dengeyi genioglossus lehine bozmadan havayolunu açık tutabilmenin yolu fiziksel olarak bölgeye müdahale etmektir. Bu düşünce doğrultusunda, sonraki 35 yıl (yani 2013’ e kadar) OUAS tedavisi, sürekli pozitif havayolu basıncı (CPAP), cerrahi prosedürler ve ağız içi apareyler ile üst havayolları ve farenksi fiziksel olarak genişletmeyi hedefledi. CPAP tedavisinin geliştirilmesi tedavide büyük bir dönüşüme neden olması yanısıra uyku tıbbının gelişmesini de hızlandırdı. İkincisi, apne sırasında havayollarının açılabilmesi ve yeniden ventilasyonun sağlanabilmesi için arousal yanıtı vazgeçilmez bir mekanizma olarak görünüyordu. Bu fikir o kadar güçlüydü ki uzunca bir süre OUAS hastalarında sedatif hipnotik ilaç kullanımı neredeyse malpraktis ile eşdeğer muamele gördü. Uykuda görülen apne ve hipopnelerin sonlanmasında arousal gerekliliği konusu ciddi biçimde ilk kez 2004 yılında sorgulandı. Magdy Younes, 82 hastanın polisomnografik verilerinde apne ve hiponeler ile arousal’ lar arasındaki temporal ilişkiyi araştırdı. Bu detaylı çalışmanın bulguları şunları söylüyordu. Üst havayolu açılması ile arousal arasındaki temporal ilişki hem hastadan hastaya hem de aynı hasta verileri içinde zayıf ve tutarsızdır. Apne sonunda üst havayolunun açılması arousal görülsün ya da görülmesin aynı anda gerçekleşmektedir. Uygun hava akımı yanıtı için arousal gerekli değildir hatta arousal görülmesi OUA şiddetinin artmasına katkıda bulunabilir. Çalışmada ayrıca hipnotik/sedatif ilaç kullanımı ile arousal eşiğinin yükseltilmesi OUA şiddetini azaltmak için önerildi.</indent>
<margin-bottom><bold><chamois>2013 sonrası: Fenotipik Yaklaşım ve Hedefe Yönelik Tedavi</chamois></bold></margin-bottom>
<indent>Güçler dengesi hipotezinin ileri sürülmesinden sonra geliştirilen tedavi yöntemleri, bir yandan çok sayıda hasta için faydalı olurken diğer yandan bu tedavilerle ilgili sorunlar nedeniyle yeni arayışların da önünü açtı. Örneğin, OUAS tedavisinde altın standart olarak görülen CPAP uygulamasına uzun dönemde hastaların uyumu ciddi oranda düşmekteydi ve uyumun artırılmasına yönelik strateji arayışları araştırma gündemini meşgul ediyordu. Hastalık için önemli bir risk faktörü olarak görülen obezitenin yönetiminde de sıkıntılar vardı çünkü hastaların kilo verebilmesi kolay değildi. Tedavide tek tip yaklaşımın sorgulanması, bireye özgü fizyopatolojik özelliklerin belirlenmesi ve bu özellikleri hedef alan tedavilerin geliştirilmesi fikri 2010’ lu yıllarda yeni bir rüzgâr başlattı. Bunun sonucunda Eckert ve ark.’nın OUAS’ a neden olan fenotipik özellikleri tanımlaması yeni bir dönemin başlangıcı oldu. Bu yeni yaklaşıma göre hastaların %100’ünde bulunan anatomik faktörler ile yine yaklaşık %70’ inde bulunan non-anatomik faktörler tartışılmaya başlandı (<italic>Şekil 1</italic>).</indent>
<margin-bottom><bold><chamois>Anatomik faktör: Obstrüktif uyku apnesinin temel nedeni</chamois></bold></margin-bottom>
<indent>Uyku apnesinde temel fizyopatolojik sorun, inspirasyon sırasında üst havayollarında ortaya çıkan negatif basıncın kollaps eğilimi oluşturması ve kollapsı önleyecek olan dilatör kasların yetersizliğidir. Üst havayollarını daraltan bütün faktörler inspirasyon sırasında oluşan üst havayolu negatif basıncını artırır. Bu faktörler arasında yüz anatomisi ve kemik yapısı morfolojisi, obezite veya adenotonsillar hipertrofi gibi orofarenks ve hipofarenks bölgelerinde yumuşak doku artışına neden olan durumlar sayılabilir.</indent>
<indent>Üst havayollarının etrafını saran anatomik yapıların büyüklüğü ve şekli orofarengeal havayollarının enine kesit alanını küçülterek geçişi daraltabilir. Yumuşak damak, uvula, dil arka kökü ve tonsil yatağının üst havayollarını ne kadar daralttığını ölçen Mallampati skoru OUAS hastalarının çoğunda yüksek bulunmuştur. Pierre-Robin veya Treacher-Collins gibi genetik sendromlarda maksilla ve mandibulanın yetersiz gelişmesi mikrognati ve/veya retrognatiye neden olurken dilin arkaya ve aşağıya doğru konumlanması (glossoptosis) havayollarını daraltır.</indent>
<indent>Orofarenks ve hipofarenks seviyesinde yumuşak doku hacminin artmasına neden olarak pasajı daraltan en önemli faktörler obezite ve adenotonsiller hipertrofidir. Obezitede boyun bölgesinde yağ birikimi üst havayollarında daralmaya neden olur. OUAS hastalarının en az üçte birinde vücut kütle indeksi (VKİ) değerleri bakımından bir obeziteden söz etmek mümkün değil, ancak obez olmayan OUAS hastalarında bile boyun bölgesi doku hacmi ve boyun bölgesi yağ doku miktarının sağlıklı kontrollerden %25 civarında daha fazla olduğu bilinmektedir. Boyunda yağ birikimi özellikle anterolateral bölgede gerçekleşmekte ve bu da orofarengeal kesiti daraltarak kollaps eğilimini artırmaktadır. Orofarengeal geçişi daraltan bir başka faktör de adenotonsillar hipertrofidir. Çocukluk çağı OUAS olgularında önemli bir fizyopatolojik faktör olarak karşılaşılması yanısıra cerrahi tedavi ile düzelme şansı da verir.</indent>
<indent>Burun yapısı ve işlevinin uyku ile ilişkisi antik dönemden beri bilinmektedir. <italic>DeMorbis Popularibus</italic> kitabında Hipokrat, nazal poliplerin dinlendirici olmayan uyku ile ilişkili olduğunu anlatır. Bugünkü bilgilerimiz ışığında OUAS fizyopatolojisinde burunun rolü dört başlıkta özetlenebilir: Starling rezistör modeli, ağız solunumu sonucu ortaya çıkan solunum instabilitesi, nazal ventilatuvar refleks ve nitrik oksid azalmasına bağlı ventilasyon-perfüzyon oranı azalması. Uyku sırasında nazal hava akımı ve solunum arasındaki ilişki, havayolunu içi boş bir tüp gibi kabul eden Starling rezistör modeli ile açıklanır (<italic>Şekil 2</italic>)
<indent>Farenksi temsil eden kollaps eğilimli orta bölgenin bir ucunda yapısındaki kıkırdak halkalar nedeniyle kollaps olmayan trakea ve diğer ucunda daralma bölgesini temsil eden burun delikleri bulunur. Burun delikleri bölgesindeki daralma, solunum kaslarının aktivitesi ile inspirasyon sırasında bir emme etkisi oluşturarak orta bölgede (orofarenkste) lümen içi negatif basıncı artırır ve OUAS yatkınlığı olan bireylerde farengeal çökmeye yol açar. Burundaki obstrüksiyon ve buna bağlı direnç artışı belli bir seviyenin üzerine çıktığı zaman ağız açılır ve solunum oral yola kayar. Oral solunum başlaması dilin geriye doğru çekilmesi ve retroglossal mesafenin azalması ile sonuçlanır. Bir diğer faktör, burun mukozasında yerleşik reseptörlerin hava akımına bağlı uyarılması ile solunum sıklığı ve dakika ventilasyonu artışına yol açan nazal ventilatuvar reflekstir. Ağız solunumu, bu refleks yanıtı azaltarak spontan ventilasyon artışını engeller ve yatkın bireylerde apne ve hipopne görülmesini tetikleyebilir. Son olarak burunda üretilen nitrik oksitin akciğerde güçlü bir vazodilatatör etki yaptığı ve ventilasyon-perfüzyon oranını artırdığı gösterilmiştir. Burun solunumunun azalması veya ortadan kalkması ile bu mekanizma olumsuz yönde etkilenebilir.</indent>
<margin-bottom><bold><chamois>Anatomik faktörün uyku sırasında değerlendirilmesi: P<sub>crit</sub> tekniği</chamois></bold></margin-bottom>
<indent>Uyku sırasında anormal solunum olaylarının gelişimine üst havayollarının anatomik yatkınlığını değerlendirmede altın standart yöntem “pasif kritik kapanma basıncı” ya da kısaca <redorange>P<sub>crit</sub> tekniği</redorange> adını alır. Bu yöntem, CPAP uygulaması altında iken farengeal dilatatör kas aktivitesinin ortadan kalktığı ve CPAP basıncının azaltıldığı andan itibaren ilk beş solunum süresince üst havayolu kollaps eğilimini etkilemediği düşüncesine dayanır. Diğer bir deyişle üst havayollarına pozitif basınç uygulanırken dilatatör kas aktivitesine ihtiyaç olmadığı için farengeal dilatatör kaslar aktif kasılma göstermezler. Bu sırada pozitif basınç düzeyi azaltıldığında ilk birkaç nefes alıp verme sırasında da kas aktivitesi düşük seyredeceği için bu koşullar altında farengeal havayollarının kollaps eğilimi doğrudan pasif anatomik özellikler ile belirlenmiş olur. Ciddi anatomik bozukluğu olan bireylerde üst hava yolu kollapsı (apne/hipopne) daha yüksek intralüminal basınç değerlerinde görülür. Anatomik yönden OUAS’ tan korunmuş olan bireylerde ise havayollarında kollaps oluşturabilmek için negatif emme basıncı değerlerinin -5 cmH<sub>2</sub>O altına düşmesi gerekir. OUAS şiddeti ile P<sub>crit</sub> değeri arasında yüksek bir pozitif korelasyon olmasına rağmen belli bir P<sub>crit</sub> değeri (ya da belli bir anatomik yatkınlık düzeyi) için apne hipopne indeksi değişkenliği yüksektir. Bu durum anatomi-dışı faktörlerin de uyku sırasında apne ya da hipopnelerin görülmesini etkilediğini göstermektedir (<italic>Şekil 3</italic>).
<margin-bottom><bold><chamois>Anatomi-dışı faktörler</chamois></bold></margin-bottom>
<indent>Buraya kadar olan bölümde OUAS fizyopatolojisinde rol oynayan anatomik faktörler ele alındı. Üst havayolunda anatomik olarak kollaps eğilimini değerlendirmeyi sağlayan P<sub>crit</sub> tekniği daha yaygın kullanılmaya başlandığında hastaların bir bölümünde anatomi-dışı faktörlerin de sorumlu olabileceği anlaşıldı ve OUAS fizyopatolojisinde fenotipik yaklaşım ile bireysel terapi konusu son 10 yıl içinde gündeme yerleşti. Üst havayollarını daraltan ve kollapsa neden olan anatomik faktörler bütün hastalarda çeşitli derecelerde bulunmaktadır. Bununla birlikte, iki yönde etkili olabilen anatomi dışı faktörler de mevcuttur. Bunların varlığı uyku apnesi şiddetini artırabilmekte ya da tam tersi anatomik olarak yatkın bireylerde OUAS görülmesini engelleyebilmektedir. Bu bakımdan anatomi dışı üç fenotip, tedavi hedefi olarak da çalışılmaktadır.</indent>
<margin-bottom><bold><chamois>Solunumsal uyanma (arousal) eşiği düşüklüğü</chamois></bold></margin-bottom>
<indent>“Arousal” terimi uyku tıbbında Türkçe karşılık bulunamayan kelimelerden biri olarak yerini korumaktadır. Uyanma kelimesi “awakening” karşılığı olarak da kullanıldığından karışıklığa neden olabilmektedir. Daha geniş anlamı olmakla birlikte uyku tıbbında beyin elektriksel aktivitesi frekansında en az 3 saniye süreli kaymalar olan <redorange>kortikal arousal</redorange> kastedilmektedir. Remmers ve arkadaşlarının güçler dengesi hipotezinden sonra, uykuda duran solunumun yeniden başlayabilmesi için kortikal arousal yanıtının mutlaka gerekli olduğuna inanıldı ve âdeta bir cankurtaran gözüyle bakıldı. Daha sonra özellikle Magdy Younes’ in yaptığı çalışmalar, apne sonunda hava akımının yeniden başlayabilmesi için arousal yanıtının gerekmediğini, solunum olaylarının en az 5’ te birinin arousal olmadan sonlandığını, hatta bazı olgularda erken arousal yanıtının hastalığın şiddetini artırdığını gösterdi.</indent>
<indent>Solunum olayları sırasında arousal yanıtının erken gelmesi OUAS fizyopatolojisine birkaç mekanizma ile katkıda bulunabilir. Birincisi, her bir apne ya da hipopnenin erken sonlanması gece boyunca toplam anormal solunum olayı sayısını artırır ve bu da daha yüksek apne hipopne indeksi (AHİ) değeri anlamına gelir. Tabii ki, daha uzun apneler daha belirgin arteriyel oksijen saturasyonu (SaO<sub>2</sub>) düşüşü ile ilişkilidir. Ancak, kardiyovasküler komplikasyonlar açısından yüksek AHİ’ nin mi yoksa hafif-orta düzeyde bir hipokseminin mi daha büyük sorun olduğu bir çalışma konusudur. İkincisi, apneler biraz daha uzun sürdüğünde üst hava yolları dilatatör kaslarının aktivitesini artıracak uyaranlar daha güçlü biçimde ortaya çıkar. Dolayısıyla, erken arousal, dilatatör kasların erken ve güçlü biçimde devreye girmesini önlemektedir. Ayrıca arousal yanıtları daha derin ve daha kesintisiz bir uyku dönemini engelleyerek uyku fragmantasyonunu artırır ve ventilasyon stabilitesini de bozar. Tüm bunlar, özellikle obez olmayan OUAS hastalarında solunumsal uyanma eşiği düşüklüğünün OUAS gelişimine önemli katkı sağlayabileceğini düşündürmektedir. Bu hastalarda farmakolojik yoldan arousal eşiğinin yükseltilmesi, yani sedatif/hipnotik ilaçların kullanılması hastalığın şiddetini azaltmada fayda sağlayabilir.</indent>
<margin-bottom><bold><chamois>Üst hava yolu dilatatör kas yetersizliği</chamois></bold></margin-bottom>
<indent>Orofarengeal havayolu kemik ya da kıkırdak gibi sert yapılarla korunmuş bir bölge olmadığı için açıklığın korunması lümen içi negatif basınca karşı koyacak kas aktivitesini gerektirir. OUAS’ de anatomik nedenlerle daralan havayolunda inspirasyon sırasında daha büyük bir negatif emme basıncı oluştuğundan kollapsı önlemek için dilatatör kasların daha güçlü kasılmasına ihtiyaç vardır. Hipoksi, hiperkapni, vagal sinyaller, üst hava yolu basıncı ya da baroreseptörler gibi uyaranlarla aktive olan bu havayolu dilatatör kasları içinde en önemlisi genioglossus kasıdır. Uykunun hızlı göz hareketleri (REM) döneminde kas atonisi nedeniyle genioglossus aktivitesi en düşük düzeyine ulaşırken diyafram kasılması etkilenmediğinden uyku apnesi bu dönemde ağırlaşır.</indent>
<indent>Uyku sırasında solunum uyaranları üst havayolu kaslarında aktivite artışına yol açmaktadır ve bu durum “kas yanıtı” olarak adlandırılır. OUAS hastalarının yaklaşık 3’te 1’ inde kas yanıtının olmadığı ya da çok düşük seviyede olduğu gözlenmiştir. Bu hastalar yeterli uyarı varlığına rağmen uygun dilatatör kas yanıtını üretemez (<italic>Şekil 4</italic>). Anatomik faktör olmadan sadece kas yanıtı yetersizliğinin OUAS nedeni olmayacağı kabul edilmektedir ancak, anatomik faktör varlığında yetersiz kas yanıtı uyku apnesinin ortaya çıkmasına veya şiddetinin artmasına katkıda bulunur. Hipoglossal sinir stimülasyonu uygulamalarının bu hastalarda özellikle tedaviye katkı sağlayacağı düşünülmektedir.</indent>
<margin-bottom><bold><chamois>Ventilasyon kontrolü stabilite bozukluğu (loop gain)</chamois></bold></margin-bottom>
<indent>Medulla oblongatada yerleşmiş santral kemosensitif alanın karbondioksit (CO<sub>2</sub>) duyarlılığı uyku sırasında ventilasyonun kontrolünü sağlayan temel nöronal mekanizmadır. Bu mekanizmanın duyarlılığı (loop gain), uykuda solunum bozukluğuna verilen yanıt üzerinden ölçülebilir. Ölçüm değerinin büyüklüğü  sistemin dalgalanmalara yatkın olduğunu ve ventilasyon kontrolünde stabilitenin düşük olduğunu gösterir. Bunun sonucunda PaCO<sub>2</sub> düzeylerinde küçük değişimler olması gerekenden daha büyük ventilasyon artışına yol açar. Bu artışın OUAS fizyopatoloji anlamında iki sonucu vardır. Birincisi, hızlı ventilasyon  artışı ile hava yolu negatif emme basıncı artarak kollapsı şiddetlendirir. İkincisi, gerekenden fazla ventilasyon ile PaCO<sub>2</sub> düzeyi apne eşiği altına düşebilir. Solunum merkezinde inspiratuvar sinyallerin sustuğu bu kritik PaCO<sub>2</sub> düzeyi genellikle karbon dioksit ayar noktasının 2-6 mmHg altındadır. Solunum merkezinin stabilite bozukluğu nedeniyle apne ya da hipopnelere yüksek ventilasyon yanıtı vermesi solunum eforunun şiddetini de artırarak OUAS hastalarında gün içi uyku hâlinin artmasına ve gastroözofageal reflü görülmesine yol açabilir. Yüksek kazanç döngüsü olan bireylerde OUAS tedavisinde oral asetazolamid gibi ilaçların AHİ değerini %50’ ye kadar düşürebildiğini bildiren çalışmalar vardır.</indent>
<margin-bottom><bold><chamois>PALM ölçeği</chamois></bold></margin-bottom>
<indent>Obstrüktif uyku apnesi patofizyolojisinde anatomik faktörler ağırlığını korumakla birlikte anatomi haricinde fonksiyonel özelliklerin de tedavide dikkate alınması gerektiği görüşü giderek ağırlığını hissetirmektedir. Bu yaklaşımda bireye özel tedavi planları oluşturabilme ve tedavi uyumunu artırma potansiyeli de bulunmaktadır. <redorange>PALM</redorange> skorlaması (<redorange>P</redorange><sub>crit</sub>, <redorange>A</redorange>rousal threshold, <redorange>L</redorange>oop gain, <redorange>M</redorange>uscle responsiveness), üst havayolu fizyolojisine uygun olarak OUAS hastalarını daha iyi gruplandırmak ve uygun tedavi yaklaşımını belirlemek amacıyla geliştirilmiştir. PALM ölçeği, anatomik sorunun büyüklüğüne göre OUAS hastalarını üç gruba ayırır. Ciddi anatomik sorunu olan bireyler PALM 1 (%23), orta derecede anatomik bozukluğu olanlar PALM 2 (%58) ve minör anatomik sorunu olanlar PALM 3 (%19) gruplarında temsil edilir. PALM 2 grubu da anatomi dışı fenotipik sorun göstermeyen PALM 2a ve en az 1 anatomi-dışı fenotip gösteren PALM 2b olmak üzere iki alt gruba ayrılmaktadır. Anatomik yatkınlık ön planda ise tedavi girişimi bunu hedef alan uygulamaları (CPAP, cerrahi, ağız içi araç, kilo yönetimi vs) kapsar. Anatomi-dışı fizyolojik fenotip varlığında ise tedavi planlaması bireye özel biçimde gerçekleşir (<italic>Tablo 1</italic>).</indent>
<indent>Obstrüktif uyku apnesinde tedavi kararı sürecinde göz önünde bulundurulan temel değişken AHİ’ dir. Yani tüm gece polisomnografik tetkik ile elde edilen fizyolojik parametrelerin sağladığı veriler büyük ölçüde ihmal edilmektedir. Fizyolojik fenotipleme yaklaşımı, oldukça karmaşık görünen uyku apnesi fizyopatolojisine sadeleştirici bir tasnif getirmenin yanısıra rutin toplanan bu polisomnografi verilerinin kullanımı bakımından da potansiyel taşımaktadır. Örneğin, AHİ, en düşük oksijen değeri ve hipopnelerin apnelere oranı üzerinden düşük uyanma eşiğini değerlendirmek, ya da yine rutin polisomnografi verilerinden yüksek ventilasyon yanıtını saptamak mümkün görünmektedir. Şimdilik fizyopatolojiyi anatomik faktörlerin dışına taşıyan PALM skorlaması ve fenotiplemenin kliniğe yansıması henüz emekleme döneminde olmakla birlikte, yakın gelecekte daha yaygın kullanılır hâle gelmesi sürpriz olmayacaktır.</indent>


